Są takie sytuacje, kiedy zamykanie ludzi w więzieniu za przewinienia nie wydaje mi się najlepszym pomysłem.

(1) Utrzymywanie więźnia to koszty, które my, jako podatnicy, musimy ponosić.

(2) W tym samym czasie taki więzień jest bezproduktywny dla społeczeństwa. Państwo traci podatnika.

(3)Gospodarka traci pracownika lub przedsiębiorcę.

Ponadto kara pozbawienia wolności, szczególnie na dłuższy okres czasu, ma wątpliwą funkcję resocjalizacyjną. Wręcz przeciwnie, w tak dynamicznie zmieniających się czasach, osoba opuszczająca więzienie dekadę później może być nieprzystosowana do życia w szybko zmieniającej się gospodarce i technologii, którą zastanie po wyjściu z więzienia. Przebywanie w więzieniu naraża też na kontakt ze światem przestępczym, w konsekwencji czego skazany może wyjść z niego lepiej przygotowany do popełniania kolejnych przestępstw niż przed rozpoczęciem "resocjalizacji" w zakładzie karnym. W konsekwencji wszystkich tych czynników skazani na długie wyroki mają tendencję do podejmowania działań przestępnych po wyjściu z więzienia oraz wracania do niego jako do miejsca, w którym lepiej sobie radzą niż na wolności.

Ponadto kara pozbawienia wolności często wcale nie ma nic wspólnego ze sprawiedliwością.

Sprawiedliwsze często wydawałoby się skompensowanie uczynionych strat niż wieloletnie przetrzymywanie człowieka za kratami.

Wyobraźmy sobie sprawców przestępstw podatkowych, gospodarczych czy wyłudzeń. Często są to bardzo przedsiębiorczy ludzie. O ile to nie jest recydywa, to po co ich zamykać? Jestem w stanie wyobrazić sobie, że uczciwsze może być zamienienie ich kary pozbawienia wolności na karę zakazu wyjazdu z kraju (zablokowanie paszportu, dozór elektroniczny) oraz poddanie ich karze podatkowej.

Wraz z karą podatkową szłyby ograniczenia w handlu zagranicznym (którego nie możemy nadzorować, celem uniemożliwienia wyprowadzenia dochodów), ograniczenia w prowadzeniu spółek (aby nie można było unikać kary przenosząc majątek na spółkę), zakaz przyjmowania płatności w gotówce itd.

Co więcej, CBDC (cyfrowa waluta banku centralnego) umożliwi łatwe nakładanie i egzekwowanie kary podatkowej.

Taka kara podatkowa mogłaby funkcjonować jako podatek od dochodów, z którego przychody szłyby na skompensowanie wyrządzonych krzywd lub zdefraudowanych pieniędzy. W przypadku spłacenia ich odpowiednio wcześniej kara mogłaby zakończyć się wcześniej, a nałożone zakazy zniesione.

W czasach, gdy przestępstwa gospodarcze oraz wyłudzenia stają się coraz powszechniejsze, kara podatkowa wydaje się coraz rozsądniejszym pomysłem. Podobno nawet włoska mafia przerzuciła się na przestępstwa gospodarcze, bo bardziej się opłacają i wiążą się z mniej dotkliwymi konsekwencjami.

Wydaje mi się, że ustawodawca nie stworzył odpowiednich narzędzi, aby za nie adekwatnie ukarać. Wierzę, że jeśli komuś zależy na pieniądzach, to wejście na jego pieniądze i ograniczenie wolności, ale finansowej, może być najrozsądniejszą karą. Nie tracimy wówczas uczestnika gospodarki, a jednocześnie pozostawiamy mu dość wolności, aby miał motywację i możliwości, aby spłacić wyrządzone krzywdy.

Wyłudzenia VAT, wyłudzenia funduszy UE... idzie na tym sporo zarobić. W przyszłości, w której państwa obracają coraz większymi funduszami, przestępstwa takie będą coraz powszechniejsze. Może warto rozważyć, w określonych warunkach, karę podatkową?

Albo wyobraźmy sobie przedsiębiorcę, który pod wpływem alkoholu lub narkotyków doprowadził do wypadku komunikacyjnego, w wyniku którego ktoś doznał kalectwa. Może i jest sens w zamykaniu takiej osoby w więzieniu na jakiś okres czasu, ale czy na pewno na 10 czy 20 lat? A może skazać go na kilka miesięcy, i to jeszcze z przerwami, i obłożyć karą podatkową, a przychody z niej przeznaczyć na rentę dla ofiary wypadku?
